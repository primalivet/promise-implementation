han har de grå tinningarnas charm
han är en man i sina bästa år
hon borde färga sitt hår

han är väderbiten, hon är rynkig
han är vackert sliten, hon är skrynklig
han är erfaren
hon är medfaren

han har levt ett liv, hon har ett kvinnligt perspektiv
han tar initiativ, hon tar sig friheter
han är sensitiv, hon är hysterisk
han är primitiv, hon är ohygienisk

han är ledsen, tänk all hjälp han behöver
hon är ledsen, du ska nog se att det går över
han är i nöd, vi ändrar hela vårt system
hon, en typisk reaktion på ett vanligt problem

han är arg som ett djur, bara hör hur han skäller
hon har mens, hon är sur, det är fan vad hon gnäller
han väcker moderskänslor, hon väcker irritation
han berättar vad som hände, hon ger sin version

han regerar
hon manipulerar
han är charmig, hon spelar på sitt utseende
han har livsaptit, hon har missbrukarbeteende

han var dålig i skolan, för han hade koncentrationssvårigheter
hon var dålig i skolan, för hon var korkad och kass
han är bra i sängen
hon är en madrass

han sprider sin säd, det är sunt!
hon knullar runt
två killar som gillar varann går väl an
men två tjejer som gör det, dom saknar en man

han är en sån härlig aktivistartist som står och pratar om förtryck mellan könen
hon är en trist feminist som grälar om lönen
han är en stor pratare, var tysta lyssna på honom
hon är en manshatare, ingenting att bry sig om

han står på scenen och pratar
hon sitter och lyssnar
det är just sådana mönster jag hatar
det är bäst att jag tystnar

men jag skiter i att buga och bocka
och ger min mest subtila gest en smocka
åt mitt kön och min roll
och jag sår andra frön åt andra håll

för det sista jag gör innan jag tiger
jag tackar för mig, och jag niger
